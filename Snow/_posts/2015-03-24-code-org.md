---
layout: post
category: Programming
title: Code.org
---
به نام خدا
===========

شاید اسم برنامه‌ی «ساعتی با کد» یا "Hour of Code" رو شنیده باشید. هدف این برنامه اینه که در طی یک ساعت، تجربه‌ی ایجاد برنامه رو به افراد مختلف ارائه بکنه.  
سایت [Code.org](http://code.org) که موسس آن [هادی پرتوی](http://code.org/about/leadership/hadi_partovi) هست، مجری این برنامه در جهان هست. در این سایت افراد می‌تونن در قالب کاراکترهای مشهوری مانند پرنده‌های بازی Angry Birds یا کاراکترهای انیمیشن Frozen تکه‌کدهایی بنویسن و تجربه‌ی برنامه‌نویسی رو داشته باشن. دوره‌ی اول کدنویسی در این سایت که حداکثر شاید یک ساعت طول بکشه یک برنامه‌ی مفرح و شاد هست که
فرد در طی اون در قالب یک محیط بازی، حرکت کاراکتر رو با استفاده از بلوک‌های اجرایی به عنوان تکه‌های کد، ایجاد می‌کنن.
در این محیط فرد با استفاده از برنامه‌نویسی بلوکی، به جای نوشتن کد به صورت متن، با استفاده از کدهایی منطق بازی رو پیاده‌سازی می‌کنه. در طی این یک ساعت مفاهیمی مثل خط‌به‌خط اجرا شدن کد، تکرار در کد (loop) و همچنین شرط در اجرای کد آموزش داده میشن. بدلیل سادگی محیط، تموم‌کردن ساعتی با کد حتی برای بچه‌ها هم ممکنه و فکر می‌کنم براشون لذت‌بخش باشه.
نکته‌ی جالبی که در مورد این برنامه هست اینه که نزدیک 108 میلیون نفر که بیشتر دانش‌آموز هستن تا به حال این برنامه رو انجام دادن و این برنامه از طرف افراد مهمی در تکنولوژی مثل بیل گیتس، استیو بالمر و مارک زاکربرگ تبلیغ و حمایت میشه. افراد مختلفی از قشرهای مختلف هم در فیلم‌های آموزشی این برنامه وجود دارن. مثلاً آموزش اولیه رو یک خانم مدل که برنامه‌نویس هم هست میده، یا شرط‌ها رو یک بسکتبالیست تدریس می‌کنه. این عمومیتی که در آموزش‌ها نمایش داده میشه به مردم نشون میده که هر کسی می‌تونه کد بنویسه و کسایی که کد می‌زنن آدمای عجیب‌غریبی نیستن. این بخصوص می‌تونه به دانش‌آموزها دید خوبی بده تا شاید حاضر بشن در آینده به علوم کامپیوتر بپردازن. با توجه به سیر تغییر دنیا، به نظر میرسه که آینده به مهندسان کامپیوتر بیش‌ازپیش نیاز خواهد داشت. حتی اگر کسی مهندس کامپیوتر هم نشد، باید حداقل سواد و شناختی در مورد  سیستم‌های کامپیوتری که در همه‌جا وجود دارن داشته باشن.

انجام این برنامه رو به خواهرم پیشنهاد دادم و بعد از اتمام موفقیت‌آمیز این برنامه، این مدرک بهش داده شد که باعث شد هم خوشحال بشه و هم مشتاق‌تر بشه و تصمیم بگیره که بقیه‌ی دوره‌های برنامه‌نویسی این سایت رو انجام بده.

![Code.org Hour of Code certificate](/stylesheets/images/codeorg-hour-of-code-cert.jpg)

من هم پیشنهاد می‌کنم این سایت رو به بچه‌های فامیل و آشنا و هر کسی که مشتاق باشه و یا از وسایل کامپیوتری استفاده بکنه معرفی بکنید، مطمئنم خیلی لذت خواهند برد و خیلی چیزها هم یاد خواهند گرفت.

یک نکته‌ی مثبت دیگه هم اینه که این سایت نسخه‌ی فارسی هم داره. یادتون باشه از پایین صفحه زبان رو فارسی انتخاب کنید تا همه‌ی نوشته‌های سایت فارسی بشن. همچنین در این صورت زیرنویس ویدیوها هم فارسی میشه.

امیدوارم که با همچین برنامه‌هایی، سواد عمومی از کامپیوترها حداقل در نسل آینده بیشتر باشه و کامپیوتر و گوشی و اینترنت رو فقط مساوی با وایبر و بازی‌هایی مثل Clash of Clans ندونیم (این دو تا رو گفتم چون فکر می‌کنم اینا بیشترین مصرف رو در جامعه‌ی ایران داشته باشن)
